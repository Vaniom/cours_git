AUX LECTEURS 




Amis lecteurs, qui ce livre lisez, 

Despouillez vous de toute affection; 

Et, le lisant, ne vous scandalisez: 

Il ne contient mal ne infection. 

Vray est qu'icy peu de perfection 

Vous apprendrez, si non en cas de rire; 

Aultre argument ne peut mon cueur elire, 

Voyant le dueil qui vous mine et consomme : 

Mieulx est de ris que de larmes escripre, 

Pour ce que rire est le propre de l'homme. 

Je vous remectz à la grande chronicque Pantagrueline recongnoistre la genealogie et antiquité dont nous est venu Gargantua. En icelle vous entendrez plus au long comment les geands nasquirent en ce monde, et comment d'iceulx, par lignes directes, yssit Gargantua, pere de Pantagruel, et ne vous faschera si pour le present je m'en deporte , combien que la chose soit telle que, tant plus seroit remembrée , tant plus elle plairoit à vos Seigneuries; comme vous avez l'autorité de Platon, in Philebo et Gorgias, et de Flacce , qui dict estre aulcuns propos, telz que ceulx cy sans doubte, qui plus sont delectables quand plus souvent sont redictz.